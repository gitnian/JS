<!DOCTYPE x24.xml>
<course>
    <courseInfo security="==" new="false" alias="小石潭记" courseType=""/>
    <content>
        <item display="" display1="" id="0" comparision="从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清洌。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。"/>
        <item display="" display1="" id="1" comparision="潭中鱼可百许头，皆若空游无所依。日光下彻，影布石上，佁然不动；俶尔远逝，往来翕忽。似与游者相乐。"/>
        <item display="" display1="" id="2" comparision="潭西南而望，斗折蛇行，明灭可见。其岸势犬牙差互，不可知其源。"/>
        <item display="" display1="" id="3" comparision="坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。"/>
        <item display="" display1="" id="4" comparision="同游者：吴武陵，龚古，余弟宗玄。隶而从者，崔氏二小生：曰恕己，曰奉壹。"/>
    </content>
</course>
